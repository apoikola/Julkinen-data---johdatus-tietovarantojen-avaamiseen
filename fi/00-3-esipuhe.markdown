#Esipuhe#

Julkishallinnolla on tietoa, jonka avaaminen ja maksuton käyttö on saanut tukea yhteiskunnallisessa kehityskeskustelussa ja kansainvälisistä esimerkeistä.

Arjen tietoyhteiskunnan neuvottelukunta on tuonut esille julkisen tiedon saatavuuden merkitystä niin tuottavuuden, kilpailukyvyn kuin hyvinvoinnin kannalta. Viestinnän elinkeinopolitiikan työryhmä on esittänyt, että tietojen tulisi olla helpommin yritysten käytettävissä digitaalisissa verkkopalveluissa. Selvitysmies Paul Paukun raportissa ”Julkiset sähköiset palvelut – kehittämisen pullonkaulat” esitetään visio Suomesta edelläkävijänä avoimen tiedon yhteiskuntana. Uuden kansallisen tietoyhteiskuntastrategian yhdeksi teemaksi on nostettu tiedon rooli perusinfrastruktuurina. Parhaillaan ministeriöiden asettamat työryhmät etsivät ratkaisuja julkisen tiedon saatavuuden helpottamiseen. Myös Elinkeinoelämän valtuuskunta on peräänkuuluttanut toimia avoimen tiedon puolesta. EU:n komissio on todennut, että jäsenvaltioiden on tehostettava toimia, joilla julkisen datan tarjoama potentiaali voitaisiin hyödyntää.

Toimintaan sovellettavaa tietämystä datan avaamiseksi on kuitenkin vähän. Aiheesta ei tätä opasta aiemmin ole ollut kokoavaa tietoa suomeksi. Tämä opas pyrkii kertomaan, miten datavarantoja voidaan avata hallitusti. Tietoaineistojen ympärille syntyy palveluita ja tietoa jalostavia yhteisöjä. Tämän ekosysteemin rakennuspalikoiden esittely on kirjan keskeistä antia. Opas tarjoaa myös suuntaa avoimen datapolitiikan periaatteille, joista meidän tulee kansallisesti sopia.

Tietoyhteiskunnassamme on laajasti herätty näkemään tiedon avoimuus ratkaisuna yhteiskunnallisiin ja taloudellisiin haasteisiin. Uusien liiketoimintamahdollisuuksien lisäksi julkisen tiedon avoimuus lisää hallinnon tehokkuutta. Edut eivät rajoitu vain verkkopalveluihin, vaan vaikutukset liittyvät ympäristöömme laajasti esimerkiksi liikkumisen ratkaisuissa tai aluesuunnittelussa. Parhaimmillaan avoin data luo yhdessätekemisen toimintakulttuuria, johon Internetin yhteisöllinen ja teknologinen kehitys tarjoaa tilaisuuden. Tässä muutoksessa lainsäädäntö ja hallinnolliset käytänteet tulee saattaa ajan tasalle.

Avoimen datan vaikutusten arviointi on toistaiseksi suuntaa-antavaa. Emme kuitenkaan voi jäädä odottamaan. Tarvitsemme ennakkoluulotonta kokeilua, sillä Suomella sanotaan olevan laajojen ja laadukkaiden julkisten tietovarantojen sekä teknisen osaamisen ansiosta erityinen asema nousta johtajaksi avoimen tiedon yhteiskuntana.

Kirjoittajakolmikon kyky jalostaa kotimaista ja kansainvälistä asiantuntemusta on vakuuttavasti täyttänyt työn tarkoituksen kertoa, miten tietovarantoja käytetään innovatiivisesti ja tuottavasti. Nyt oppaan tehtävä on kannustaa tiedon tarjoajia ja käyttäjiä luomaan näitä käytäntöjä.

Helsingissä 15.3.2010

Liikenne- ja viestintäministeriö

Taru Rastas
