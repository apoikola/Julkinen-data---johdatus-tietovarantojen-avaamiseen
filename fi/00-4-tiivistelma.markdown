#Tiivistelmä#

Julkishallinnon tuottamat ja omistamat tietovarannot ovat herättäneet viime aikoina runsaasti keskustelua Suomessa ja Euroopan unionissa. Vuoden 2010 alkupuoliskolla Suomessa on perustettu työryhmiä ja tuotu julki useita kannanottoja nykyisen toimintatavan ja lainsäädännön tarkistamiseksi.

Suomen nykylinjaus julkishallinnon tuottamasta datasta perustuu vuonna 1992 hyväksyttyyn maksuperustelakiin, jonka mukaan monissa tapauksissa julkishallinnon tuottaman datan käytöstä peritään korvaus. Maksuperustelaki luotiin aikana ennen internetiä. Nykyään, internetin myötä, datan tarjoamisen kustannukset ovat oleellisesti vähäisempiä kuin tuolloin.

Julkishallinnon datan maksuton jakaminen hyödyttäisi kokonaisedullisesti suomalaista liike-elämää, kansalaistoimintaa ja hallinnon tehostamista. Aiheesta ei ole vielä tarkkoja laskelmia, mutta tutkimusten ja raporttien mukaan nykyisessä mallissa suuri osa datanluovutuksista kertyneistä tuloista saadaan hallinnolta itseltään. Oppaan esittämässä näkökulmassa hallinnon datan avaaminen maksuttomasti olisi Suomelle kokonaisedullisempaa kuin nykykäytäntö.

Opas kuvaa käytännönläheisesti ja yleisellä tasolla prosessin hallinnon tietovarantojen avaamiseksi yleiseen maksuttomaan käyttöön. Yhdysvalloissa sekä Isossa-Britanniassa hallinnon datan avaaminen on jo otettu osaksi toimintapolitiikkaa ja strategioita. Opas hahmottaa hallinnon datan avaamista myös laajassa yhteiskunnallisessa kehyksessä.

Datan avaaminen alkaa organisaation omien aineistojen evaluoinnilla. Organisaation koon ja luonteen vaihdellessa tämä voi olla laajamittainenkin prosessi, mutta toisaalta kaikkea ei tarvitse tehdä kerralla. Avaamisessa voidaan edetä vaiheittain helpoista aineistoista, matkan varrella oppien, kohti vaikeampia. Datainventaarion myötä voi löytyä yksittäisen osaston tuottamaa dataa, josta organisaatio ei ole edes tietoinen tai jota ei ole osattu hyödyntää.

Inventaarion myötä organisaatio pystyy luomaan oman strategiansa ja tavoitteensa datansa hyödyntämiseksi. Hyötyjä voivat olla esimerkiksi uudet käyttötarkoitukset, yhteistyökumppanit tai organisaation roolin jalostuminen. Opas tarjoaa työkalupakin datan avoimuuden arvioimiseksi. Inventaarion jälkeen data olisi hyvä saattaa koneluettavaan muotoon. Yhä useammin dataa käytetään internet- ja mobiilisovelluksissa, joiden avulla muodostetaan käyttäjälle lisäarvoa sen sijaan, että ihminen hakisi selaimella itse vastaavan datan internetistä. Suomi on tuottanut erittäin laadukkaita datavarantoja, mutta usein aineistot julkaistaan vain esimerkiksi pdf-muodossa, jota ei voida helposti ohjelmallisesti jatkojalostaa.

Julkiseen dataan ja sen julkistamiseen liittyy useita lakeja, direktiivejä ja suosituksia, jotka on hyvä huomioida avaamisprosessissa. Näitä ovat muun muassa julkisuuslaki, tietosuojalainsäädäntö, maksuperustelaki, tekijänoikeuslaki, kansainväliset suositukset, kilpailulainsäädäntö sekä EU-direktiivit. Lähtökohtaisesti mikään em. laeista ja säädöksistä ei estä datan avaamista, mutta niissä on kohtia, jotka on hyvä tuntea jotta avaaminen tapahtuu hallitusti.

Datan avaamista voi ajatella vuorovaikutteisena prosessina siksi, että usein parhaimmat käyttötarkoitukset ja käyttötavat syntyvät organisaation ulkopuolella. Opas rinnastaa datan avaamisen ekosysteemiksi, jossa erityyppiset toimijat tarjoavat dataa ja sitä hyödynnetään ilman vastavuoroisuutta siten, että kokonaisuus hyödyttää kaikkia osapuolia. Toinen tapa jäsentää avointa dataa on infrastruktuurinen ajattelu. Avoimen datan voi mieltää mahdollistajaksi sekä sisällöksi, joka on osa teknistä infrastruktuuria katujen tai sähkön tavoin.

Oppaan lopussa esitetään joukko ehdotuksia suomalaisten tietovarantojen maksuttomalle avaamiselle. Ehdotukset jakautuvat viiteen aihealueeseen:

1. Avoimen datan perusinfrastruktuurin synnyttäminen
2. Lainsäädännön muutos ja kansallinen ohjaus
3. Hallinnon sisäiset käytännöt tukemaan avointa dataa
4. Julkishallinnon avoimen datan hyötyjen jalkauttaminen
5. Suomen kansainvälisen edelläkävijyyden ja tahtotilan mahdollistaminen

Suomessa ei vielä ole datan avaamista koordinoivia toimielimiä, kuten esimerkiksi Isossa-Britanniassa. Jotta eteneminen olisi koordinoitua ja yksittäisen organisaation kannalta vaivatonta, Suomeen voitaisiin luoda hallinnon avoimen datan selvitystoimisto (clearing house). Se koordinoisi käytännön kysymyksiä, opastaisi hallintoa ja toimisi myös mahdollisten ongelmatilanteiden ratkaisijana esimerkiksi Kuluttajaviraston tavoin. Niin ikään Suomelle voitaisiin kehittää datakatalogi, jossa olisi keskitetysti tarjolla tiedot kaikista hallinnon tuottamista julkisista aineistoista.
